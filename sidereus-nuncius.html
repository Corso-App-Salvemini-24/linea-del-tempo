<!DOCTYPE html>
<html>
    <head>
        <title>Galileo pubblica il Sidereus Nuncius</title>
        <meta name="viewport" content="width=device-width" />
        <link rel="stylesheet" href="pagestyle.css" />
    </head>
    <body>
        <header>
            <a href="index.html">&larr;</a>
            <h1>Il Sidereus Nuncius</h1>
        </header>
        <main>
            <h2>
            Introduzione al trattato
        </h2>
        <p>
            Il <i>Sidereus Nuncius</i> (che si potrebbe tradurre in italiano come <i>Annuncio sugli Astri</i> oppure <i>Il Messaggero celeste/stellare</i>) &egrave; un trattato di astronomia scritto da Galileo Galilei e pubblicato il 13 marzo 1610.
        </p>
<h3>Il trattato</h3> 
<p>Grazie alla sua competenza nel fabbricare lenti, combinata con la perizia dei mastri vetrai di Murano e grazie a un munifico stipendio accordatogli dal Senato veneziano dopo una magistrale dimostrazione delle potenzialit&agrave; militari del &quot;cannone occhiale&quot; effettuata dal campanile di San Marco il 21 agosto 1609, Galileo, che allora insegnava all'universit&agrave; di Padova, si dedic&ograve; con eccezionale alacrit&agrave; al perfezionamento del suo &quot;cannocchiale&quot; e pot&eacute; finalmente puntarlo verso il cielo, utilizzandolo altrettanto magistralmente in campo astronomico. Durante le notti serene dell'autunno e dell'inverno successivi, scrut&ograve; sbalordito la volta stellata effettuando osservazioni talmente rivoluzionarie da far crollare l'intera impalcatura dell'astronomia e della cosmologia aristotelico-tolemaica.</p> 
<h2> Scoperte rivoluzionarie </h2>  
<h3>Osservazioni sulla Luna</h3> 
<p>Prima di tutto individu&ograve; delle rugosit&agrave; (montagne e crateri) sulla superficie della Luna, fino ad allora ritenuta completamente liscia e composta di materia celeste incorruttibile. Poi, con l'osservazione delle luci e delle ombre proiettate dalla Terra sulla Luna, cap&igrave; il movimento relativo fra i due corpi celesti.</p> 
<h3>La Via Lattea e Giove</h3>
<p>Passando quindi all'analisi della Via Lattea, la identific&ograve; come un enorme ammasso di stelle e corpi celesti, raggruppati in ammassi. Infine focalizz&ograve; la sua attenzione su Giove, di cui scopr&igrave; quattro satelliti naturali battezzati prima &quot;pianeti cosmici&quot; e poi &quot;pianeti medicei&quot; e, correlando la natura di tali satelliti a quella della Luna, stabil&igrave; che Giove era un pianeta simile alla Terra fra altri pianeti simili.</p> 
<h2>Impatto e reazioni</h2>
<h3>Pubblicazione e reazioni immediate</h3> 
<p>Nel suo latino asciutto e misurato, Galileo annunci&ograve; al mondo queste strabilianti scoperte nel Sidereus Nuncius. Il suo trattato ebbe una eco immediata e vastissima, divenendo un pilastro della &quot;nuova&quot; scienza. Gi&agrave; all'indomani della sua pubblicazione, l'ambasciatore inglese a Venezia, sir Henry Wotton, inviava a re Giacomo I una copia del volume anticipandogliene il contenuto ed evidenziandone la clamorosa importanza: &laquo;di queste cose, qui si discute in ogni dove... E l'autore rischia di diventare o eccezionalmente famoso o eccezionalmente ridicolo&raquo;.</p>
<h3>Riconoscimenti e polemiche</h3> 
<p>Nonostante qualche inevitabile polemica, Galileo vide riconosciute le sue scoperte da Keplero, divenne famoso in tutto il mondo (perfino in Cina, dove fu conosciuto come jia-li-lue) e, dopo il ritorno in Toscana come matematico e filosofo di corte del granduca Cosimo II de' Medici, fu accolto in pompa magna a Roma, dove entr&ograve; a far parte della prestigiosissima Accademia dei Lincei.</p> 
<h2>Conflitti e censura</h2> 
<h3>Conflitti con gli accademici e la Chiesa</h3>
<p>Qui tuttavia cominciarono i suoi problemi con gli accademici, laici, dei Lincei e con la Santa Inquisizione, la congregazione pontificia che si occupava delle eresie. I primi erano invidiosi dei successi di Galileo, scettici sull'affidabilit&agrave; del nuovo strumento di osservazione (il telescopio) ed erano ancorati alla teoria geocentrica, che insegnavano da anni e che era molto pi&ugrave; semplice da verificare. Saranno questi, nella persona dello scienziato Cesare Cremonini, a rifiutarsi di guardare dentro al telescopio, mentre i religiosi come il cardinale Roberto Bellarmino (poi Santo e Dottore della Chiesa) presero molto sul serio le innovazioni introdotte dallo scienziato.</p>
<h3>Questioni teologiche</h3> 
<p>Furono proprio gli scienziati dei Lincei a spostare la questione sul piano teologico, asserendo che se la teoria eliocentrica, attribuita a Niccol&ograve; Copernico (1473-1543), fosse stata vera, avrebbe contrastato con il brano dell'Antico Testamento in cui si afferma che il Sole fu &quot;fermato&quot; da Dio per un giorno (Gs 10,12-13). Galileo non ebbe la capacit&agrave; di tenersi fuori da questa diatriba, forte del sostegno sul piano scientifico da parte di insigni religiosi, e dichiar&ograve; che allora quel brano della Scrittura doveva ritenersi non ispirato.</p>
<h2>La condanna e le sue conseguenze</h2> 
<h3>Il verdetto del 1616</h3> 
<p>A causa di questa commistione del piano teologico con quello scientifico, nel 1616 l'Inquisizione proib&igrave; l'insegnamento della teoria eliocentrica come certa e provata. Il nome di Galileo non compariva nella condanna: stimato da molti ecclesiastici, tra cui il futuro papa Urbano VIII, allo scienziato fu comunicato privatamente di non insegnare come certa la teoria copernicana e gli fu ingiunto di rimuovere i passi scritturali dalle nuove edizioni del Sidereus Nuncius, che per&ograve; durante la sua vita dopo le due edizioni del 1610 non fu pi&ugrave; ripubblicato.</p>
<h3>Bellarmino attenua la condanna del 1616</h3> 
<p>&quot;Noi Roberto cardinale Bellarmino, havendo inteso che il Signor Galileo Galilei sia calunniato o imputato di aver abjurato in mano nostra, et anco di essere stato per ci&ograve; penitentiato di penitentie salutari, et essendo ricercati della verit&agrave;, diciamo che il suddetto Sig.or Galileo non ha abjurato in mano nostra n&eacute; d'altra sorte, ma solo gli &egrave; stata denuntiata la dichiarazione fatta da N.ro Sig.re et pubblicata nella Sacra Congregazione dell'Indice, nella quale si contiene che la dottrina di Copernico, che la Terra si muove intorno al Sole et che il Sole sia nel centro del mondo senza muoversi da oriente ad occidente, sia contraria alle Sacre Scritture e per&ograve; non si possa defendere n&eacute; tenere. E in fede di ci&ograve; abbiamo scritta et sottoscritta la presente di nostra mano questo d&igrave; 26 maggio 1616&quot;.</p>
<h2>Il secondo processo e la condanna finale</h2> 
<h3>Il processo del 1633</h3> 
<p>Nel 1633 Galileo sub&igrave; un secondo processo, in seguito alla pubblicazione del <i>Dialogo sopra i due massimi sistemi del mondo</i>. In questo processo ricevette la seguente condanna: l'abiura della teoria copernicana come teoria certa, la recita dei salmi penitenziali una volta a settimana per tre anni e l'esilio a Siena (poi commutato). Nessuna tortura e nessuna incarcerazione gli furono inflitte, nessun &quot;E pur si muove!&quot; fu pronunciato da Galileo in quell'occasione.</p>
<h2>Interpretazioni della condanna</h2> 
<p>Per alcuni intellettuali, come ad esempio Bertolt Brecht, l'abiura di Galileo fu segno di vilt&agrave; per non aver intrapreso una ribellione contro il potere politico detenuto dalla Chiesa nello Stato Pontificio. Per altri questa pena, seppure ingiustificabile, &egrave; da considerarsi poco pi&ugrave; che simbolica.</p>
<h3>Rimozione della censura</h3> 
<p>La censura alle opere di Galileo venne rimossa con la deliberazione dalla Congregazione dell'Indice del 16 aprile 1757, anno in cui la Chiesa riconobbe come vera la dottrina di Copernico.</p>
<h3>Validit&agrave; scientifica delle teorie</h3> 
<p>Va anche detto che dal punto di vista strettamente scientifico, la teoria copernicana non veniva provata n&eacute; dai risultati contenuti nel Sidereus, n&eacute; in quelli riportati nel Dialogo (ove peraltro la prova delle maree era sbagliata, come aveva rilevato lo stesso Keplero). Certo il sistema tolemaico (tutto ruota attorno alla Terra) risultava non adeguato ed obsoleto, tuttavia non esistevano n&eacute; prove sperimentali collegabili direttamente alla teoria copernicana n&eacute; prove sperimentali collegabili direttamente alla teoria tolemaica. Per molti anni diversi scienziati (come Bacone, Laplace, Poincar&eacute;) non la considerarono attendibile. L'evidenza scientifica del moto della Terra attorno al Sole dovr&agrave; aspettare diversi anni di sviluppo sia tecnologico sia matematico. Resta per&ograve; indiscutibile l'elementare fatto che Galileo aveva ragione.</p>
<h4>Fonti:</h4>
<a href="https://it.wikipedia.org/wiki/Sidereus_Nuncius">Sidereus Nuncius - Wikipedia</a>
</main>
    </body>
</html>